Uvod

S pomočjo tehnologij HTML, CSS in JavaScript izdelajte spletno aplikacijo, ki se v celoti izvaja v brskalniku. Uporaba zunanjih knjižnic, z izjemo knjižnice jQuery, ni dovoljena.
Zahteve

Tematika aplikacije je lahko poljubna: od telefonskega imenika, galerije slik do preprostih iger; izbira je vaša. Edina omejitev je, da vaša aplikacija ni tipična aplikacija za beleženje opravil (angl. todo tasks) ali takšna, ki se od nje bistveno ne razlikuje. (Če ste v dvomu, postavite vprašanje v forum.)

Glejte le, da boste aplikacijo v razpoložljivem času zmožni realizirati. Nekaj idej za aplikacije je podanih na koncu navodil.

V aplikaciji morate implementirati naslednje funkcionalnosti.
1 Zajem podatkov

Uporabite ustrezne gradnike jezika HTML, s katerimi uporabnik vnaša podatke. Zajemu podatkov dodajte ustrezno preverjanje bodisi s pomočjo tehnologije JavaScript bodisi z atributi HTML.
2 Manipulacija podatkov

Nad zajetimi (in ostalimi, v kolikor je smiselno) podatki naj aplikacija izvaja različne operacije:

    vstavljanje,
    urejanje,
    brisanje,
    sortiranje,
    poizvedbe (filtriranje, iskanje) itd.

Implementirajte vsaj tri tovrstne operacije.

Za primer, aplikacija, ki hrani seznam udeležencev pri predmetu Spletne tehnologije in ki smo jo implementirali v 3. tednu vaj, implementira 2 operaciji: vstavljanje in brisanje.
3 Naprednejša HTML5 funkcionalnost

Smiselno uporabite in implementirajte vsaj eno naprednejšo HTML5 funkcionalnost: local storage, web worker, geolocation, drag&drop, ...
4 Odzivno oblikovanje

Oblikovanje aplikacije naj bo prilagodljivo oz. odzivno (angl. responsive design).

Implementirajte vsaj dve različni postavitvi: eno za mobilne naprave in eno za namizne računalnike. Pri tem uporabite mobile first strategijo.

Bodite pozorni, da bo uporabniški vmesnik dovolj kompleksen, da boste lahko implementirali različne razporeditve in velikosti elementov.
5 Ostale nefunkcionalne zahteve

Poleg zahtev navedenih v točkah 1-4, morate pri izdelavi aplikacije upoštevati še naslednje zahteve.
5.1 Organizacija kode

Kodo za HTML, CSS in JavaScript shranite v ločene datoteke, nato pa z ustreznimi ukazi datoteke vključite v dokument HTML.
5.2 Veljaven HTML

Vsa napisana koda HTML mora prestati test z W3C validatorjem.
5.3 Navajanje virov

Naredite posebno podstran in na njej navedite vse vire, s katerimi ste si pomagali pri izdelavi naloge.

Vsak delček kode, ki ga niste spisali sami, temveč ste ga našli na spletu in v nalogi uporabili, navedite kot vir in poleg v eni povedi pojasnite, pri čemer vam je pomagala. Vso oddano kodo morate znati v celoti razložiti in argumentirati.

Glavni del aplikacije naj vsebuje povezavo na to podstran.
Dodatek: Primeri aplikacij

Spodaj so navedeni trije primeri aplikacij. Vaša je seveda lahko povsem drugačna.

    Galerija slik, kjer lahko gledamo slike, spreminjamo vrstni red predstavitve slik, slikam dodajamo zvezdice, opise in po teh vrednostih iščemo itd. (Slike v galerijo dodamo ročno tj. preberemo jih iz datotečnega sistema.)
    Imenik kontaktov s pripadajočimi funkcijami za dodajanje, iskanje, urejanje in izbris ipd.
    Načrtovanje izleta s pomočjo zemljevida: uporaba Google maps za prikaz zemljevida in zanimivih točk s komentarji itd. V takem primeru je uporaba zunanje knjižnice za prikaz zemljevida sicer dovoljena.

Vsa vprašanja v povezavi z izdelavo seminarske naloge zastavite v forum.